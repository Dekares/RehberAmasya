Beylerbeyi Abdullah Paşa’nın 1485 yılında yaptırdığı cami tek kubbeli, tek minareli ve zaviyeli camilerdendir. Beden duvarlarında moloz taşın kullanıldığı yapının köşelerinde düzgün kesme taş kullanılmış, ön cephesi moloz taş ve tuğla ile inşa edilmiştir. Caminin kuzeydoğu köşesinde kare kaideli silindirik minaresi bulunur. Tek şerefeli minare tuğla malzemeden yapılmıştır. Üzerinde üç satırlık inşa kitabesinin bulunduğu kapıya birkaç basamakla çıkılır. Üzeri tonoz örtülü girişin sağ ve solunda yine tonoz örtülü iki oda bulunur. Buranın kubbesi fenerlidir. Bu odalar zamanında hadis ilminin öğretildiği medreselerdir. Ana ibadet mekanı ise giriş ve odalardan yüksektir. Camiyi, yüksek kasnaklı bir kubbe örtmektedir.

